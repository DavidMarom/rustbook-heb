# טיפול בשגיאות

שגיאות הן חלק בלתי-נפרד מעולם התוכנה, ועל-כן לראסט יש כמה יכולות לטיפול במצבים בהם משהו אינו כשורה. במקרים רבים, ראסט דורשת מכם להודות בהיתכנות השגיאה, ולנקוט בפעולת-מנע כלשהי בטרם יעבור הקוד קומפילציה. דרישה מובנית זו הופכת את התכניות שלכם ליציבות יותר. ראסט מוודאת שתאתרו שגיאות אפשריות ותטפלו בהן כיאות, הרבה בטרם השקת הקוד!

ראסט מקבצת שגיאות לשתי קטגוריות עיקריות: _שגיאות ברות-שיקום_ (recoverable errors) לעומת _שגיאות סופניות_ (unrecoverable errors). עבור שגיאה ברת-שיקום, כמו שגיאת _file not found_, סביר להניח שכל שנרצה לעשות הוא לדווח למשתמש על הבעיה, ולנסות את הפעולה בשנית.שגיאות סופניות, מצד שני, הן תמיד תוצאותיהם של באגים, כגון ניסיון לגשת לאינדקס שנמצא מעבר לסוף המערך. במקרה כזה, נרצה מיד לעצור את התכנית.

רוב שפות התכנות לא מבחינות בין סוגי שגיאות אלה, ומטפלות בשניהם באותו אופן, תוך שימוש במנגנונים כמו חריגות (exceptions). בראסט אין חריגות. במקום זאת, ראסט מציעה את הטיפוס `Result<T, E>` עבור שגיאות ברות-שיקום, ואת המאקרו `panic!`, אשר מפסיק מיד את הריצה ברגע שהתכנית נתקלת בשגיאה סופנית. פרק זה דן תחילה בשימוש ב-`panic!` ולאחר מכן בהחזרת ערכי `Result<T, E>`. בנוסף, נדון בהיבטים שונים בסוגיה האם עדיף לנסות להשתקם משגיאה, או לעצור את הריצה לחלוטין.
