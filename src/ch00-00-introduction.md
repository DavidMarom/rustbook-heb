# הקדמה

> הערה: זהו תרגום של ספר המקור בגרסה הזהה לספר [The Rust Programming Language][nsprust] הזמינה בדפוס ובפורמט ebook בהוצאת [No Starch Press][nsp].

ברוכים הבאים לספר *שפת התכנות ראסט*, שהינו ספר מבוא לראסט. שפת התכנות ראסט מסייעת בכתיבת תוכנה מהירה ואמינה יותר. עקרונות תכנות ברמה עילית ושליטה ברמת סף (low-level control) בדרך כלל מובילים להתנגשויות בלתי ניתנון לגישור בתחום של עיצוב שפות תכנות. ראסט קוראת תיגר על קונפליקט זה. באמצעות איזון של יכולת טכנית עצמתית וחווית פיתוח מעולה מספקת ראסט אפשרות של שליטה בפרטי סף (כמו שימוש בזיכרון) ללא כל הטרחה המשוייכת באופן מסורתי עם שליטה שכזו.

## קהל היעד של ראסט

ראסט היא שפה אידאלית עבור קבוצות משתשמשים שונות, ומסיבות שונות. הבה נתמקד בכמה מהקבוצות היותר חשובות.

### קבוצות מפתחים

ראסט מוכיחה את עצמה ככלי פרודוקטיבי לשיתוף פעולה בין קבוצות גדולות של מפתחים המציגות רמות שונות של ידע בפיתוח מערכות. קוד ברמת סף הינו רגיש ביותר לבאגים עדינים שברוב שפות התכנות מתגלים רק באמצעות בדיקות מקיפות וסקירת קוד קפדנית ע"י מפתחים מנוסים. בראסט, הקומפיילר מתפקד כחומת מגן ע"י סירוב לקמפייל קוד המכיל באגים חמקמקים שכאלה, כולל באגים הקשורים למקביליות. דרך עבודה יחד עם הקומפיילר, יכול הצוות לבלות את זמנו בהתמקדות בלוגיקה התפעולית של התוכנית במקום בלרדוף אחר באגים.

ראסט גם מביא איתו כלי פיתוח עכשוויים לעולם פיתוח המערכות:

* קארגו (Cargo), מנהל התלותות (dependency manager) וכלי הבניה (build tool) המופץ כחלק מראסט, הופך את פעולות ההוספה, קימפול, וניהול תלותות לתהליך פשוט וקונסיסטנטי על פני ראסט כמערכת אקולוגית שלמה.
* כלי הפירמוט Rustfmt מוודא שיש אחידות בסגנון הכתיבה של כל המפתחים.
* שרת הראסט (The Rust Server) מפעיל סביבת פיתוח אינטגרטיבית (IDE) ליישום השלמת קוד (code completion) והודעות שגיאה תלויות שורה (inline error messages).

ע"י שימוש בכלים אלו, ובכלים אחרים ממערכת ראסט בכללותה, יכולים מפתחים להיות פרודוקטיביים בעודם כותבים קוד ברמת מערכות.

### סטודנטים

ראסט מתאימה לסטודנטים המעוניינים ללמוד אודות רעיונות הקשורים למערכות. תוך שימוש בראסט, משתמשים רבים למדו על נושאים כמו פיתוח מערכות הפעלה. הקהילה סביב ראסט מאוד מסבירת פנים ושמחה לענות על שאלות של תלמידים. דרך יוזמות כמו הספר הזה, צוותי ראסט מעוניינים להפוך נושאים הקשורים למערכות לנגישים יותר עבור מספר גדול יותר של אנשים, ובמיוחד עבור אלו עבורם תכנות היא יכולת חדשה.

### חברות

מאות חברות, גדולות כקטנות, משתמשות בראסט בפיתוח במגוון מטלות, כולל כלי פקודת שורה (CLI), שרותי רשת, כלי DevOps, מכשירים משובצים (embedded devices), ניתוח והמרה של אודיאו ווידאו, מטבעות מבוזרים, ביו-אינפורמטיקה, מנועי חיפוש, שימושי מרשתת הדברים (Internet of Things), לימוד מכונה, ואפילו חלקים נכבדים של הגלשן Firefox.

### מפתחי קוד פתוח

ראסט מיועדת למי שמעוניינים לפתח את שפת התכנות ראסט, הקהילה סביבה, כלי מפתחים, וספריות. נשמח מאוד אם גם אתם תתרמו לפרוייקט שפת ראסט.

### משתמשים המעריכים מהירות ויציבות

ראסט מיועדת למי שמשתוקקים למהירות ויציבות בשפת התכנות שלהם. המהירות עליה אנו מדברים מתייחסת גם למהירות הריצה של קוד הכתוב בראסט וגם למהירות כתיבת הקוד עצמו. הבדיקות של הקומפיילר של ראסט מבטיחות יציבות באמצעות הוספת יכולות וארגון מחדש של הקוד (refactoring). זאת בניגוד לקוד קדמון (legacy code) שנוטה להיות שברירי למדי בשפות ללא בדיקות אלה, מה שמוביל מפתחים רבים לחשוש מביצוע שינויים. ע"י שאיפה לאבסטרקציות נטולות עלות ויכולות עיליות שעוברות קימפול לקוד סף במהירות המשתווה לקוד שנכתב ידנית, שואפת ראסט להפוך קוד בטוח לקוד שהוא גם קוד מהיר.

השפה ראסט מקווה לתמוך במשתמשים רבים אחרים; אלה המוזכרים כאן מהווים כמה אחדים מהקבוצות היותר מושקעות בפרוייקט. באופן יותר רחב, השאיפה המרכזית של ראסט היא למגר את יחסי הגומלין השליליים שמתכנתים נאלצים לקבל מזה שנים בקו המתח שבין תכנון עילי לתכנות סף, וזאת ע"י יצירת סביבת פיתוח שמספקת בטיחות *בנוסף* לפרודוקטיביות, וכן מהירות *בנוסף* על נוחות ארגונומית. אתם מוזמנים להתנסות בראסט ולראות אם הבחירות של ראסט מתאימים לכם.

## למי מיועד ספר זה

ספר זה מניח שכבר כתבתם קוד בשפת תכנות אחרת אבל אינו עושה הנחות לגבי איזו שפת תכנות זו. עשינו ניסיון להציג את החומר בצורה שתהיה נגישה לקהל קוראים בעל רקע משתנה בתכנות. אנחנו לא נשקיע זמן רב בלדסקס *מהו* תכנות או כיצד לחשוב על תכנות. אם אתם מבקרים טריים לחלוטין בעולם התכנות, קריאת ספר המכיל הקדמה ספציפית לתכנות תשרת אתכם טוב יותר מספר זה.

## כיצד להשתמש בספר זה

באופן כללי, ספר זה מניח שאתם מתעתדים לקרוא אותו בסדר בו הוא כתוב, מתחילתו ועד סופו. פרקים מאוחרים יותר מסתמכים על מושגים מפרקים מוקדמים יותר, ופרקים מוקדמים עשויים לא לנבור לעומק הפרטים של נושא זה או אחר, ונושאים אלה ייבחנו מחדש בפרק מאוחר יותר.

בספר זה תמצאו שני סוגי פרקים: פרקי מושגים ופרקי פרוייקטים. בפרקי מושגים תלמדו אספקטים של ראסט. בפרקי פרוייקטים תבנו ותקבצו תכניות קטנות יחדיו, ותיישמו את שלמדתם עד הפרק הרלוונטי. פרקים 2, 12, ו-20 הם פרקי פרוייקטים; שאר הפרקים הם פרקי מושגים.

פרק 1 מסביר כיצד להתקין את ראסט, איך לכתוב תוכנית "!Hello, world", ואיך להשתמש בקארגו, מנהל החבילות וכלי הבניה של ראסט. פרק 2 מהווה הקדמה פרקטית לכתיבת תוכנית בראסט, בו תבנו משחק ניחוש מספר. בפרק הזה נחסה מושגים ברמה עילית, ובפרקים מאוחרים יותר נספק פרטים נוספים. אם אתם מעוניינים ללכלך את הידיים מייד, פרק 2 הוא המקום לפנות אליו. פרק 3 מכסה תכונות של ראסט שדומות לאלו של שפות תכנות אחרות, ובפרק 4 תלמדו על מערכת הבעלות של ראסט. אם אתם למדנים קפדניים במיוחד ומעדיפים ללמוד כל פרט לפני שאתם עוברים הלאה, אתם מוזמנים לדלק על פרק 2 ולפנות ישר לפרק 3, ולחזור לפרק 2 כאשר אתם מוכנים לעבוד על פרוייקט המיישם את הפרטים שתלמדו.

פרק 5 נסוב סביב מבנים ומתודות, ופרק 6 מכסה מבחרים (enums), תבניות `התאמה` (match expressions), ותבנית שליטת הזרימה `if let`. אתם תשתמשו במבנים ומבחרים בבניית טיפוסים משלכם בראסט.

בפרק 7 תלמדו על מערכת המודולים של ראסט ואודות חוקי הפרטיות לארגון קוד, וה-API הפומבי שלה. פרק 8 דן בכמה מבני נתונים של אוספים (collection data structures) נפוצים המסופקים ע"י הספריה הסטנדרטית, כמו ווקטורים, מחרוזות, ומיפויי גיבוב (hash maps). פרק 9 מציג את הפילוסופיה והטכניקה של ראסט לטיפול בשגיאות.

פרק 10 נובר לעומק של ג'נריקס (generics), תכונות (traits), ופז"ם (lifetime), אשר נותנים לכם את הכח להגדיר קוד מותאם ריבוי טיפוסים. פרק 11 נוגע לבדיקות (testing), נושא שאפילו בנוכחות מנגנוני הבטיחות של ראסט הוא הכרחי על מנת להבטיח את נכונות הלוגיקה התפעולית של תוכניותכם. בפרק 12 נבנה יישום משלנו לתת-קבוצה של היכולות של `grep`, כלי שורת הפקודה לחיפוש בטקסט בתוך קבצים. לשם כך, נשתמש במושגים רבים מאלו שנדונו בפרקים הקודמים.

פרק 13 עוסק בסגורים (closures) ובעוקבים (iterators): תכונות של ראסט המגיעות מעולם שפות התכנות הפונקציונאליות. בפרק 14 נתבונן יותר לעומק בקארגו וניגע בעקרונות המומלצים לשיתוף ספריות עם מפתחים אחרים. פרק 15 מדבר על מצביעים חכמים (smart pointers) שהספריה הסטנדרטית מספקת ובתכונות שמאפשרות את תפקודם.

בפרק 16 נעבור על כמה מודלים של תכנות מקבילי ונדבר על כיצד ראסט מאפשרת תכנות מרובה פתילים (multiple threads) ללא פחד. פרק 17 מתבונן על הדומה והשונה שבין אידיאומות ראסט (Rust idioms) לעקרונות תכנות מוכוון אובייקטים (object-oriented programming) שעשויים להיות מוכרים לכם.

פרק 18 משמש כהפניה עבור דפוסים והתאמת דפוסים (patterns and pattern matching), שהן דרכים עוצמתיות לביטוי רעיונות על פני תוכנות ראסט. פרק 19 מכיל קולאז' של נושאים מתקדמים, כולל ראסט לא בטיחותי, מאקרואים, ועוד אודות פז"ם, תכונות, טיפוסים, פונקציות, וסגורים.

בפרק 20 נעבוד על פרוייקט בו ניישם ברמת סף שרת רשת מרובה פתילים!

לבסוף, בכמה נספחים תמצאו מידע שימושי על השפה בפורמט נוח להפניות. נספח א' מכסה את מילות המפתח של ראסט, נספח ב' מכסה את האופרטורים והסימונים של ראסט, נספח ג' מכסה תכונות נגזרות הנמצאות בספריה הסטנדרטית, נספח ד' מכסה כמה כלי פיתוח שימושיים, ונספח ה' מסביר על מהדורות ראסט השונות. בנספח ו' תוכלו למצוא תרגומים של הספר, ובנספח ז' נגלה איך ראסט נבנית ומהיא ראסט לילית (nightly Rust).

אין דרך שגויה לקרוא את הספר הזה: אם אתם רוצים לקפוץ קדימה, לכו על זה! אתם עלולים להצטרך לקפוץ בחזרה לפרקים מוקדמים יותר במידה ואתם נתקלים בבלבול. אבל, עשו את מה שעובד עבורכם.

<span id="ferris"></span>

חלק חשוב בתהליך למידת ראסט הוא לימוד כיצד לקרוא את הודעות השגיאה שהקומפיילר מציג: אלה ינחו אתכם לעבר קוד שעובד. לכן, נספק דוגמאות רבות שאינן עוברות קומפילציה ביחד עם הודעות השגיאה מהקומפיילר. זכרו שאם אתם מקלידים את הקוד של דוגמא אקראית, יכול להיות שהיא לא תעבור קומפילציה! וודאו שאתם קוראים את הטקסט מסביב לדוגמא על מנת לראות האם הדוגמא בה אתם מתעניינים אמורה להדגים שגיאה. פריס (Ferris) יעזור לכם לזהות קוד שלא אמור לעבוד:

| פריס                                                                                                                               | משמעות                           |
| ---------------------------------------------------------------------------------------------------------------------------------- | -------------------------------- |
| <img src="img/ferris/does_not_compile.svg" class="ferris-explain" alt="Ferris with a question mark" />            | קוד זה לא עובר קומפילציה!        |
| <img src="img/ferris/panics.svg" class="ferris-explain" alt="Ferris throwing up their hands" />                   | קוד זה נכנס לפאניקה!             |
| <img src="img/ferris/not_desired_behavior.svg" class="ferris-explain" alt="Ferris with one claw up, shrugging" /> | קוד זה לא מבצע את הפעולה הרצויה. |

ברוב המקרים ננחה אתכם לכיוון הגרסה הנכונה של כל קוד שאינו עובר קומפילציה.

## קוד מקור

קבצי המקור מהם ספר זה הופק נמצאים ב-[GitHub][book].

[nsprust]: https://nostarch.com/rust
[nsp]: https://nostarch.com/

[book]: https://github.com/IttayWeiss/rustbook-heb
