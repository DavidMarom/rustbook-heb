# ניהול פרוייקטים עם חבילות, מכולות, ומודולים

כשתתחילו לכתוב תוכניות גדולות, ארגון הקוד שלכם יהפוך למטלה חשובה יותר יותר. ע"י איגוד פונקציונאליות מקושרת והפרדת קוד עם תכונות מובהקות, תבהירו היכן למצוא קוד שמיישם תכונה זו או אחרת ולאן לפנות כדי לשנות את דרך הפעולה של התוכנה.

כל אחת מהתכניות שכתבנו עד עתה היתה כולה בתוך מודול אחד ובקובץ אחד. כשפרוייקט גדל, עדיף לארגן את הקוד ע"י חלוקה שלו לכמה מודולים ואף לכמה קבצים. חבילה יכולה להכיל כמה מכולות בינאריות ובאופן אופציונאלי יכולה גם לכלול מכולת ספריה אחת. כאשר החבילה גדלה, ניתן למצות חלקים ממנה למכולות נפרדות שהופכות לתלותות חיצוניות. פרק זה ידון בכל הטכניקות האלה. עבור פרוייקטים גדולים במיוחד המכילים אוסף חבילות הקשורות זו לזו ושמתפתחות יחדיו, קארגו מספק *איזורי עבודה* (workspaces), בהם נדון בסעיף [“Cargo Workspaces”][workspaces]<!-- ignore --> בפרק 14.

בנוסף, נדון באפסון (encapsulation) של פרטי מימושים, אשר מאפשר שימוש חוזר בקוד ברמה עילית: מהרגע בו יישמתם פעולה מסויימת, יש באפשרות של קוד אחר לקרוא לקוד שלכם דרך הממשק הפומבי של הקוד שלכם ללא צורך לדעת כיצד המימוש עובד. הדרך בה כותבים קוד מגדירה אלו חלקים הם פומביים לשימוש קוד אחר ואלו חלקים הם פרטי מימושים פרטיים שעליהם אתם שומרים את הזכות לבצע שינויים כאוות נפשכם. זוהי דרך נוספת להגביל את כמות הפרטים אליהם אתם צריכים להיות מודעים בזמן הפיתוח.

בהקשר זה נזכיר שוב את מושג המתחם: להקשר המקונן בו קוד נכתב יש קבוצת שמות המוגדרים להיות "בתוך המתחם". כאשר קוראים, כותבים, ומקמפלים קוד, מתכנתים וקומפיילרים צריכים לדעת האם שם ספציפי בנקודה נתונה מתייחס למשתנה, פונקציה, מבנה, מבחר, מודול, קבוע, או אובייקט אחר ומה משמעותו. ניתן ליצור מתחמים ובכך להשפיע על קבוצת השמות שנכנסים ויוצאים מהמתחם. אי-אפשר שיהיו שני עצמים עם אותו השם באותו המתחם; ישנם כלים על מנת ליישב קונפליקטים בין שמות.

לראסט יש כמה תכונות שמאפשרות לנהל את ארגון הקוד שלכם, החל מהחלטות על החשיפה של הפרטים, אלו פרטים הם פרטיים, ואלו שמות נמצאים במתחמים השונים בתוכניות שלכם. תכונות אלה, שכמכלול לפעמים נקראות *מערכת המודולים*, כוללות:

* **חבילות:** תכונה של קארגו שמאפשרת לבנות, לבדוק, ולחלוק מכולות
* **מכולות:** עץ של מודולים שיוצר ספריה או קובץ הרצה
* **use** ו-**מודולים**: מאפשרים לשלוט בארגון, מתחמים, ופרטיות של מסלולים
* **מסלולים:** דרך לנקוב בשם של אובייקט, כמו מבנה, פונקציה, או מודול

בפרק זה נציג את כל התכונות האלה, נדון בדרך בה הן משפיעות זו על זו, ונסביר איך להשתמש בהן כדי לנהל את המתחם. בסוף הפרק תהיה לכם הבנה יסודית של מערכת המודולים ותהיו מסוגלים לעבוד עם מתחמים בצורה מקצועית!

[workspaces]: ch14-03-cargo-workspaces.html
